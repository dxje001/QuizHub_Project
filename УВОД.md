# 1. УВОД

Са растом сложености софтверских система и повећањем броја корисника, избор одговарајуће софтверске архитектуре постаје кључан за успех апликације. У свету развоја софтвера постоје два доминантна приступа организацији апликације: монолитна и микросервисна архитектура. Монолитна архитектура представља традиционални приступ у коме је целокупна апликација развијена као јединствена, нераздвојива целина. Насупрот томе, микросервисна архитектура организује апликацију као скуп малих, независних сервиса који међусобно комуницирају преко мрежних протокола.

Иако микросервисна архитектура нуди бројне предности попут бољег скалирања, независног развоја сервиса и флексибилности у избору технологија, она са собом носи и одређене изазове. Повећана сложеност инфраструктуре, потреба за управљањем више различитих сервиса, као и мрежна комуникација између сервиса могу утицати на перформансе система.

## Мотивација

Избор између монолитне и микросервисне архитектуре представља један од најважнијих одлука у раним фазама развоја софтвера. Многи развојни тимови се суочавају са дилемом да ли да изаберу једноставност монолитне архитектуре или флексибилност микросервисне архитектуре. Ова одлука често се доноси на основу теоријских разматрања и процена, без конкретних емпиријских података о перформансама у реалном окружењу.

Додатни мотив за истраживање представља чињеница да се већина студија фокусира на велике корпоративне системе, док је релативно мало истраживања посвећено поређењу перформанси ових архитектура на средњим веб апликацијама. Постоји потреба за емпиријском евалуацијом која би пружила конкретне податке о перформансама обе архитектуре у контролисаном окружењу.

## Циљ рада

Циљ овог рада је спровођење детаљне компаративне анализе перформанси монолитне и микросервисне архитектуре на конкретном примеру веб апликације. Кроз имплементацију исте апликације у обе архитектуре и систематско мерење перформанси, рад има за циљ да пружи емпиријске податке о:

- Времену одзива система под различитим оптерећењима
- Пропусности (енгл. *Throughput*) система изражене кроз број обрађених захтева у јединици времена
- Поузданости система мереној кроз стопу грешака
- Утицају мрежне комуникације на перформансе микросервисне архитектуре

Рад настоји да пружи објективне метрике које могу помоћи развојним тимовима у доношењу информисане одлуке приликом избора архитектуре за своје пројекте.

## Садржај рада

У овом раду представљено је поређење перформанси монолитне и микросервисне архитектуре кроз имплементацију и тестирање веб апликације за управљање квизовима КвизХаб. Апликација је развијена у две верзије: монолитна верзија deployована локално и микросервисна верзија deployована на AWS облаку.

За потребе истраживања спроведено је детаљно тестирање перформанси коришћењем алата K6, при чему су симулирана три различита сценарија оптерећења система: лако (5 корисника), средње (20 корисника) и тешко (50 корисника). Мерене су кључне метрике перформанси укључујући просечно време одзива, 95-ти перцентил времена одзива, пропусност система и стопу грешака.

## Структура рада

Рад је организован кроз шест главних поглавља која систематски воде кроз теоријске основе, имплементацију и евалуацију система.

У **другом поглављу** представљен је теоријски оквир који обухвата детаљан опис монолитне и микросервисне архитектуре, њихове кључне карактеристике, предности и недостатке. Такође су приказани критеријуми на основу којих се доноси одлука о избору одговарајуће архитектуре.

**Треће поглавље** описује имплементацију веб апликације КвизХаб у обе архитектуре. Представљене су коришћене технологије, структура система, као и специфичности имплементације сваке од архитектура. Посебна пажња посвећена је организацији микросервисне архитектуре у три независна сервиса.

У **четвртом поглављу** дефинисана је методологија тестирања перформанси. Описани су тест сценарији, коришћени алати, метрике које су мерене, као и окружење у коме је тестирање спроведено.

**Пето поглавље** садржи детаљне резултате тестирања перформанси обе архитектуре. Резултати су представљени кроз табеле и графиконе који омогућавају визуелну компарацију перформанси под различитим оптерећењима.

У **шестом поглављу** дата је детаљна анализа и дискусија добијених резултата. Идентификовани су кључни фактори који утичу на перформансе, као и препоруке за практичну примену.

**Седмо поглавље** представља закључак рада у коме су сумирани главни доприноси истраживања и предложени правци будућег рада.
